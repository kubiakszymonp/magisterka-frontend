{
  "placeId": "grodzisko_na_zawodziu",
  "style": "child_short",
  "ageTarget": "child",
  "volume": "short",
  "title": "Grodzisko na Zawodziu",
  "content": "[Przewodnik dla dzieci]\n\nNajstarsze ślady osadnictwa na terenie Kalisza i w jego najbliższej okolicy pochodzą z około 8.000 lat przed Chr. - ze schyłkowych faz okresu określanego przez archeologów mianem paleolitu, czyli pierwszego, początkowego okresu epoki kamienia. Są one wprawdzie nieliczne, ale i tak w stosunkowo wyraźny sposób wskazują na fakt, że teren ten już od najdawniejszych czasów uznawany był za szczególnie dogodny do zakładania na nim, najpierw krótkotrwałych niewielkich siedlisk, a później rozległych i stałych osad. Przyczyniały się do tego nie najgorsze gleby, rzeka Prosna, dostarczająca nie tylko wody i ryb, ale będąca również dogodnym szlakiem komunikacyjnym oraz znajdujące się w pobliżu wielkie połacie leśne, obfitujące w różnorodną zwierzynę i jednocześnie stanowiące \"kopalnię\" surowca budowlanego, wykorzystywanego też do produkcji sprzętów niezbędnych w każdym gospodarstwie domowym.\n\nW późniejszych tysiącleciach intensywność osadnictwa pradziejowego w rejonie Kalisza znacznie wzrosła, osiągając swoją kulminację w latach 1.100-500 przed Chr. - u schyłku epoki brązu i we wczesnej epoce żelaza. W owym czasie na większości terytorium dzisiejszej Polski rozwijała się tzw. kultura łużycka. Charakteryzowała się ona w miarę jednolitą - dla całości zajmowanego przez nią obszaru - kulturą materialną i duchową, nie pozbawioną jednak pewnej lokalnej specyfiki, zezwalającej na wyodrębnienie terytorialnych grup. Ludność będąca nosicielami tej kultury pozostawiła w Kaliszu ślady swej obecności w kilkunastu miejscach. Zarejestrowane one zostały w postaci osad i cmentarzysk, a wydobyte w trakcie badań wykopaliskowych naczynia gliniane oraz przedmioty wykonane z kamienia, brązu lub żelaza, jak również różnego rodzaju wyroby importowane, świadczące o rozległych kontaktach handlowych tej ludności (niekiedy nawet z bardzo odległymi obszarami) prezentowane są w miejscowym muzeum i zezwalają na bliższe zapoznanie się z poziomem cywilizacyjnym owej ludności.\n\nSzczególnego jednak znaczenia - pod względem rozwoju osadnictwa - okolice Kalisza nabrały w okresie przełomu er - w tzw. okresie wpływów rzymskich, czy też mówiąc precyzyjniej, w okresie wpływów kultury prowincjonalnorzymskiej. Funkcjonowało tu wówczas wiele osad, tworzących wyraźnie czytelne skupisko, których rozwojowi sprzyjało korzystne położenie na przebiegającym wzdłuż rzeki Prosny szlaku handlowym. Łączył on wybrzeża Bałtyku z potężnym i niepokonanym wówczas przez nikogo imperium rzymskim i znany jest powszechnie jako szlak bursztynowy. Docierali nim na nasze ziemie kupcy z południa. Ich obecność na tym terenie potwierdzają znajdowane przez archeologów importowane naczynia, ozdoby, narzędzia oraz monety rzymskie.\n\nZnaczenie tego skupiska u schyłku starożytności było tak wielkie, że aleksandryjski uczony, wybitny matematyk, astronom i geograf, Klaudiusz Ptolemeusz, w napisanej około połowy II w. \"Nauce geograficznej\", przedstawił je na mapie i wymienił - w grupie 8.000 innych - jako miejscowość o nazwie \"Kalisia\". Zdaniem wielu badaczy jest to najstarsza nazwa miejscowości z terenów dzisiejszej Polski, wymieniona w antycznych źródłach pisanych i jednocześnie możliwa do bliższego zlokalizowania. Uczeni ci ową \"Kalisię\" identyfikują z dzisiejszym Kaliszem. Dzięki temu zapisowi miasto szczyci się ponad osiemnastu wiekami swego istnienia.\n\nKolejna informacja o Kaliszu dotyczy 1106 r. Pochodzi ona z powstałej w pierwszej połowie drugiej dekady XII wieku \"Kroniki\" Galla Anonima i związana jest z opisem bratobójczych walk toczonych jesienią lub zimą 1106/1107 roku przez synów zmarłego cztery lata wcześniej księcia polskiego Władysława Hermana - Zbigniewa i Bolesława Krzywoustego. W księdze II ten benedyktyński zakonnik z prowansalskiego St. Gilles, przybyły na nasze ziemie najprawdopodobniej z opactwa Somogyvar na Węgrzech, napisał o tych, prawie współczesnych mu wydarzeniach, że:\"...Bolesław atoli spiesznie przybył pod Kalisz, a napotkawszy tam na opór garści wiernych Zbigniewowi w kilku dniach ten gród zajął...\".\n\nÓw zdobyty przez Bolesława Krzywoustego gród znajdował się na terenie dzisiejszej dzielnicy Zawodzie, a jego relikty obecnie udostępniane są zwiedzającym w postaci rezerwatu archeologicznego. Swoimi początkami sięgał on czasów tworzenia i krystalizowania się państwa wczesnopiastowskiego i stanowił w jego obrębie siedzibę kasztelani, a także być może - jak chcą niektórzy historycy - pełnił funkcję stolicy znacznie większej jednostki terytorialnej (zwanej prowincją), którą nieco później przeniesiono do Łęczycy. Był zatem grodem ważnym i stąd obaj bracia toczyli o niego zaciekłe boje. Trzydzieści lat później ranga tej warownej osady, będącej centrum administracyjnym, politycznym, gospodarczym i religijnym w południowej Wielkopolsce, nadal była znaczna, co potwierdza bulla wystawiona w 1136 r. przez papieża Innocentego II dla arcybiskupa gnieźnieńskiego, w której wymieniona jest ona w gronie naczelnych grodów kasztelańskich ówczesnej Polski.\n\nW okresie rozbicia dzielnicowego nadprośniański wraz z rozlokowanymi wokół niego osadami często przechodził z rąk do rąk, bowiem jego kluczową rolę w tej części Wielkopolski wykorzystywali do realizacji swych celów różni książęta. Kilkakrotnie pełnił on nawet funkcję stolicy czasowo istniejących księstw. Z tego też okresu pochodzą pozostałości romańskiej kolegiaty p.w. św. Pawła, wzniesionej około 1155 r. z fundacji księcia Mieszka III Starego.\n\nJesienią 1233 r. Kalisz będący głównym ośrodkiem obronnym ziemi kaliskiej i składający się z kilku osad skupionych wokół centralnie położonego grodu na Zawodziu, zdobyty został przez księcia śląskiego Henryka Brodatego i odłączony od dotychczasowej dzielnicy wielkopolskiej należącej wówczas do Władysława Odonica.\n\nOd tego też momentu datuje się nowy okres w dziejach miasta, ponieważ książę Henryk nie wyremontował znacznie zniszczonego w trakcie walk grodu, lecz zbudował nowy. Ulokowany on został na obszarze dotychczas nie zasiedlonym. Na płaskiej, piaszczystej wyspie położonej wśród rozlewisk Prosny i oddalonej około 1 km na północ od starego grodu na Zawodziu.\n\nJego przeniesienie w nowe miejsce spowodowane było nie tylko wspomnianymi zniszczeniami wojennymi, lecz także przypuszczalnym przesunięciem się koryta rzeki Prosny, która w ten sposób \"odsłoniła\" go z jednej strony, pozbawiając naturalnego elementu obronnego. W pobliżu nowego grodu wkrótce powstała nieobronna osada rzemieślniczo-targowa, a zajęte przez księcia śląskiego tereny niebawem wróciły do swej macierzystej dzielnicy i ponownie znalazły się we władaniu książąt wielkopolskich.\n\n---\n\nRezerwat Archeologiczny w Kaliszu-Zawodziu – rezerwat archeologiczny w Kaliszu, na Zawodziu, oddział Muzeum Okręgowego Ziemi Kaliskiej w Kaliszu; dokumentuje historię badań archeologicznych prowadzonych na terenie wczesnośredniowiecznego grodu na Zawodziu.\n\nPierwszy gród na Zawodziu został wzniesiony w latach około 850–860[2].\n\nHistoria\nGłówną część rezerwatu archeologicznego stanowi częściowo zrekonstruowany gród, otoczony wałem obronnym, sięgającym miejscami 5 metrów wysokości. Pierwsze wzmianki o grodzie znalazły się już w 1106 w kronice Galla Anonima. Badania archeologiczne pozostałości grodu rozpoczął w 1903 Włodzimierz Demetrykiewicz. Kolejne, w związku obchodami 1800-lecia miasta, prowadzono w latach 1958–1965. W ich wyniku odsłonięto relikty palatium[3], kolegiaty św. Pawła Apostoła, przykościelnego cmentarza, konstrukcji obronnych.\n\nW trakcie kolejnych badań przeprowadzonych w latach 1983–1992 odsłonięto pozostałości kościoła drewniano-glinianego. Po zakończeniu ostatnich badań przystąpiono do zagospodarowania wykopalisk w celu dokonania ich kompleksowej ochrony z jednoczesnym wykorzystaniem ich w celach ekspozycyjnych. Pierwszy pawilon (tzw. budynek bramy) w nowym rezerwacie otwarto w czerwcu 1995 roku. Pierwsza wystawa obejmowała makiety kaliskich zabytków, fotografie, rysunki i plansze informacyjne. W roku 2007 dzięki środkom pozyskanym z Europejskiego Funduszu Rozwoju Regionalnego zrekonstruowano zabudowania grodu.\n\n---\n\nZawodzie\n\nZawodzie słusznie bywa nazywane kolebką Kalisza. Dzielnica leży w odległości ok. 2 km na południe od śródmieścia. Jest ciekawa nie tylko ze względu na swoją historię i cieszącą się dużym zainteresowaniem turystów rekonstrukcję grodziska, ale również z uwagi na swój specyficzny, ciągle wyczuwalny charakter podmiejskiej okolicy.   \n\nBliski brzeg Prosny sprzyjał osadnictwu. Pierwszy obronny gród powstał tutaj już w drugiej połowie IX stulecia na miejscu pogańskiego cmentarzyska. W kolejnym wieku grodzisko osiągnęło swój największy zasięg i należało do kilku najważniejszych centrów w strukturze młodego państwa Piastów. Według szeroko komentowanej w Polsce teorii prof. Andrzeja Buko, kaliski ośrodek miał pełnić rolę przodującą. Jak mówi legenda, dotarł tutaj łodzią sam św. Wojciech. Biskup wygłaszał kazania jeszcze pod koroną drzew. Pierwszy kościół na Zawodziu stanął wyjątkowo wcześnie, bo już w I połowie XI w.\n\nRozkwit ośrodka nastąpił w kolejnym stuleciu i jest ściśle związany z panowaniem Mieszka III Starego (ok. 1122 - 1202), księcia kaliskiego i wielkopolskiego. Z jego fundacji wzniesiono kamienną kolegiatę św. Pawła. Miała ona pełnić rolę nekropoli władców Kalisza. W świątyni pochowano samego księcia oraz zmarłego kilka lat wcześniej jego syna Mieszka Mieszkowica. Stąd pochodzą dwa spektakularne zabytki: drewniany, pozłacany krzyż procesyjny oraz kamienna płyta nagrobna. Romańska kolegiata z wieżą, apsydą i witrażami była z pewnością symbolem ambicji władcy. Na monetach bitych w Kaliszu przez żydowskich mincerzy tego czasu pojawia się nawet tytuł królewski.\n\nZawodzie otaczały dwie osady: rzemieślnicza z kościołem św. Wojciecha oraz targowa rozciągająca się na terenie dzisiejszej dzielnicy Stare Miasto.\n\nPo najeździe w 1233 r. księcia śląskiego Henryka Brodatego stary piastowski ośrodek został zniszczony. W konsekwencji miasto zaczęło się rozwijać w nowym miejscu. Ponownie splądrowany wiek później dawny książęcy gród popadał w ruinę. Miejsce przez potomnych nazwane „Szwedzkimi Górami” obrastało legendami. Zniknęła kolegiata rozbierana kamień po kamieniu na materiał budulcowy.\n\nDopiero profesjonalne badania archeologów w XX w. zdołały odkryć pierwotne znaczenie Zawodzia. Najważniejszy etap tych prac wiąże się z nazwiskiem dra Krzysztofa Dąbrowskiego, dzięki któremu kaliski ośrodek od lat 60. stał się tematem naukowych opracowań. Dzisiaj badania są kontynuowane przez zespół dra Tadeusza Baranowskiego z Instytutu Archeologii i Etnologii PAN.\n\nOtwarte w 2008 r. wczesnośredniowieczne grodzisko na terenie rezerwatu archeologicznego Kalisz-Zawodzie składa się z kilku elementów. Zrekonstruowano przyziemie kolegiaty św. Pawła (w skali 1:1), dwukondygnacyjną wieżę obronną, widowiskowy drewniany most oraz fragmenty palisady, ostrokołu i wału obronnego. Stoi również siedem drewnianych budynków mieszkalnych o różnej konstrukcji ścian, kamienny kopiec-kurhan przypominający, że kiedyś funkcjonowało tutaj pogańskie cmentarzysko ciałopalne oraz dwie granitowe makiety przedstawiające całość rekonstrukcji rezerwatu i bryłę kolegiaty. Na teren grodziska przeniesiono drewnianą zagrodę ze schyłku XVIII w. – relikt drewnianej architektury Starego Miasta. Obecnie chata służy ekspozycji etnograficznej.\n\nRezerwat jest jedną z placówek Muzeum Okręgowego Ziemi Kaliskiej w Kaliszu. W sezonie letnim są tutaj organizowane liczne imprezy plenerowe, inspirowane życiem we wczesnym średniowieczu."
}